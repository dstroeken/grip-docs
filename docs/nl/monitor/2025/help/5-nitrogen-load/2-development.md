### Ontwikkeling stikstofbelasting

De grafiek toont voor meerdere jaren de mate van stikstofbelasting van de stikstofgevoelige natuur. De mate van stikstofbelasting, uitgedrukt in een percentage, wordt gebruikt bij de toetsing aan de omgevingswaarden uit de Wet natuurbescherming. Een omgevingswaarde is een resultaatsverplichting voor de oppervlakte van de stikstofgevoelige natuur met een stikstofbelasting lager dan de kritische depositiewaarde (KDW). Voor de jaren 2025, 2030 en 2035 zijn omgevingswaarden vastgesteld op respectievelijk minimaal 40%, 50% en 74%. De omgevingswaarden gelden voor alle Nederlandse Natura 2000-gebieden samen en niet per gebied.

U vindt de uitleg van de methode voor het berekenen van de mate van stikstofbelasting in paragraaf 5.5 van het handboek Data, te vinden via Over AERIUS Monitor.

De kritische depositiewaarde is gedefinieerd als de grens waarboven het risico bestaat dat de kwaliteit van een habitat significant wordt aangetast door de verzurende en/of vermestende invloed van atmosferische stikstofdepositie.

Indien er geen natuurgebied is geselecteerd, wordt de informatie voor heel Nederland getoond. Een Natura 2000-gebied kan worden geselecteerd om de gebiedsinformatie weer te geven. Binnen een gebied kan een habitat gekozen worden om de ontwikkeling van de stikstofbelasting voor dat habitattype te tonen.

De mate van stikstofbelasting van de stikstofgevoelige natuur wordt onderverdeeld in vijf categorieÃ«n:

- Donkergroen (geen overbelasting) geeft aan welk percentage van de oppervlakte van de stikstofgevoelige natuur belast wordt met een stikstofdepositie die meer dan 70 mol/ha/jaar onder de KDW van die habitats ligt.
- Lichtgroen (naderende overbelasting) geeft aan welk percentage van de oppervlakte van de stikstofgevoelige natuur belast wordt met een stikstofdepositie tussen 0 en 70 mol/ha/jaar onder de KDW.
- Heel lichtpaars (lichte overbelasting) geeft aan welk percentage van de oppervlakte van de stikstofgevoelige natuur belast wordt met een stikstofdepositie tussen 0 en 70 mol/ha/jaar boven de KDW.
- Lichtpaars (matige overbelasting) geeft aan welk percentage van de oppervlakte van de stikstofgevoelige natuur belast wordt met een stikstofdepositie die hoger is dan 70 mol/ha/jaar boven de KDW en lager is dan 2 maal de KDW.
- Donkerpaars (sterke overbelasting) geeft aan welk percentage van de oppervlakte van de stikstofgevoelige natuur belast wordt met een stikstofdepositie die hoger is dan 2 maal de KDW.

Voor het jaar 2040 (doorkijkjaar) wordt de data alleen geagreggeerd per natuurgebied getoond.
