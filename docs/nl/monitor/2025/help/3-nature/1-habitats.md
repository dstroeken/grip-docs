### Habitattypen/ leefgebieden

De tabel toont de oppervlakte van alle stikstofgevoelige habitattypen die in het gebied voorkomen.
Er wordt onderscheid gemaakt naar **doelstellingshabitats** en onderliggende **gekarteerde habitattypen**. 

Een doelstellingshabitat is een verzamelcategorie, waarbinnen een of meerdere gekarteerde habitattypen vallen. Doelstellingen, voor oppervlakte en kwaliteit, worden altijd op het niveau van het doelstellingshabitat vastgesteld. Deze doelstellingen worden in de tabel getoond.

Vervolgens worden ook de onderliggende gekarteerde habitattypen getoond. In veel gevallen is dit slechts één habitat. De ingetekende en gekarteerde oppervlakten worden getoond voor de gekarteerde habitattypes en de optelsom hiervan wordt getoond voor het doelstellingshabitat. Voor de gekarteerde habitattypen wordt ook de kritische depositiewaarde (kdw) getoond, een doelstellingshabitat heeft geen kdw.

De tabel geeft twee soorten oppervlaktes:
- De **ingetekende** oppervlakte is de totale oppervlakte waar de varianten van het betreffende habitattype of leefgebied op doelstellingsniveau kunnen voorkomen. Dit oppervlakte wordt berekend op basis van de aangeleverde karteringen (begrenzingen). Dit is wat je op kaart kan laten zien. De ingetekende oppervlakten van gekarteerde habitattypen kunnen (deels) met elkaar overlappen. In dat geval is de ingetekende oppervlakte van het doelstellingshabitat niet exact gelijk aan de som van de ingetekende oppervlakten van de gekarteerde habitattypen.
- De **gekarteerde** oppervlakte is de totale oppervlakte waarop de varianten van het betreffende habitattype daadwerkelijk voorkomen. Dit oppervlakte wordt berekend door de ingetekende oppervlakte te vermenigvuldigen met de tevens aangeleverde ‘dekkingsgraad’. Bijvoorbeeld, op een ingetekend gebied van 1 ha kan een dekkingsgraad gelden van bijvoorbeeld 50%. Dat betekent dat de helft van het ingetekende gebied daadwerkelijk bedekt is met het betreffende habitattype. Het gekarteerde oppervlak is dan 0,5ha.

#### Selectie

Door in de selector  een gekarteerd habitattype te selecteren, wordt de locatie op de kaart getoond. De tabel wordt daarna automatisch gefilterd op het doelstellingshabitat waar dit type onder valt. Daardoor blijven in de tabel ook andere gekarteerde habitattypen zichtbaar die binnen hetzelfde doelstellingshabitat horen.

Het kan voorkomen dat bij sommige habitattypen of leefgebieden geen doelstelling is opgenomen. Deze habitattypen of leefgebieden zijn relevant, omdat ze gekoppeld zijn aan een aangewezen soort (vogel of dier) die wél een doelstelling heeft. Ze hebben geen doelstelling van zichzelf. Deze aangewezen soorten zijn terug te vinden in het volgende hoofdstuk. De betreffende gekoppelde habitattypen en leefgebieden zijn daar ook weer terug te vinden.
